---
author: Wim van Gerwen
tags:
  - receptenboek-bakker-meelmuts
---
Of korstwerk zoals dat in bakkerskringen heet. Het zetten van korst kan op verschillende manieren. Wij behandelen de zogenaamde Franse methode omdat het, volgens mij, de makkelijkste manier is om thuis te doen.

## Ingrediënten

* 500 gr. Patentbloem
* 10 gr. Zout
* 50 gr. Margarine (Voor het toeren van de korst d.w.z. uitrollen 400 gram margarine)
* 270 ml. Koud water

## Werkwijze:

1.  Van de bloem, water, zout en de margarine een deeg kneden, niet te lang kneden, als de grondstoffen goed gemengd zijn is dat voldoende. 400 gram margarine doorwerken en tot een rechthoekige plak drukken, invouwen in het deegje.
2.  Nu gaat het z.g.n. toeren van korst beginnen, uitrollen en vouwen zodat verschillende lagen deeg en vet ontstaan. Hierdoor krijgt het bladerdeeg zijn specifieke werking.
3.  Het dichtgevouwen deegstuk uitrollen tot een lange smalle plak, zorg dat de margarine er niet wordt uitgerold. Dus met gevoel.
4.  De plak in drieën vouwen, een kwartslag draaien en weer uitrollen op dezelfde wijze. Dit doe je twee keer en dan inpakken in plastic en enige tijd wegleggen.
5.  Daarna nog twee keer uitrollen en in drieën vouwen, dan is het bladerdeeg klaar om te verwerken. Nog enige tijd laten rusten voor het verwerken.
6.  Indien kan het het invriezen om te bewaren en per gerief uit nemen wat men nodig heeft. Ga als volgt te werk:
7.  Rol het deeg uit, ongeveer een vinger dik en snij er handzame plakken van die je verpakt in plastic en dan invriezen.
8.  Neem uit de diepvries de hoeveelheid die nodig is en leg in de koelkast. Voor het verwerken geruime tijd van tevoren uit de koeling halen zodat het lekker soepel wordt om verder uit te rollen.

N.B. De korstplak na het vouwen elke keer 'n kwartslag draaien zodat in een andere richting wordt uitgerold. Dit voorkomt het krimpen van korst tijdens het bakken.
Zorg voor een niet te stevig deeg d.w.z. gebruik voldoende water, geeft anders moeilijkheden bij het toeren.
Gebruik zo weinig mogelijk stuifbloem bij het uitrollen, als je de korst gaat vouwen afstoffen.

> *Hij moet smalle broodjes bakken (Hij moet het suiniger aandoen)*