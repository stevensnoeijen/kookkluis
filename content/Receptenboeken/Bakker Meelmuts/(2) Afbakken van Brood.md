---
author: Wim van Gerwen
tags: receptenboek-bakker-meelmuts
---
Wat gebeurt er precies in de oven en op welke manier kunnen we dat het beste doen? Dat gaan we nu uitleggen.

De oven is op temperatuur, 250 °C. En de deegtemperatuur bedraagt ongeveer 30°. Geleidelijk aan zal het deeg, na het inschieten, steeds warmer worden.

Tot 45° zal het koolzuurgas minder en minder oplosbaar zijn in de waterige fase (deeg) en overgaan in zijn gasfase.

Tot 60° graden neemt de gistactiviteit steeds meer toe met een verhoogde toename van koolzuurgas. Boven deze temperatuur verliest de gist zijn werkzaamheid.

Vervolgens gaat het zetmeel verstijfselen. Het gluten van het deeg verliezen bij deze hogere temperatuur hun elasticiteit en hun waterbindingsvermogen. Het zetmeel neemt de taak van het eiwit (gluten) over, bindt het vrijgekomen water en verstijfselt dan tot een vrij stijve samenhangende structuur. De kruim van het brood is geboren.

Boven de 75° valt ook de enzymatische werking in het deeg stil. Dat is van belang indien de temperatuur van het deegstuk te lang onder die 75° blijft. Men krijgt dan een overdreven zetmeelafbraak en suikervorming. Het praktische gevolg is een klovige kruim en vaak sprekende, d.w.z. een slappe zijkant van het brood. Ook bij het snijden van het brood gaan de sneden weer aan elkaar kleven.

Maximale temperatuur in de kruim ligt net onder de 100 graden. Niet hoger omdat in de kruim water aanwezig is. De temperatuur stijgt niet meer wordt omgezet in waterdamp. Alleen in de (droge) korst stijgt de temperatuur tot 170 à 180°C.

De mooie kleur en het aangename aroma zijn te danken aan de bruinkleuringsreactie tussen de suikers en eiwitten. Noodzakelijk hiervoor zijn een hoge temperatuur, vooral in de beginfase, en de aanwezigheid van water, suiker en eiwit.

Dit is wat er gebeurt tijdens het bakken. Zorg dat de oven na ongeveer 10 minuten op 200°C wordt terug gezet, zodat het brood rustig gaar bakt zonder te verbranden.

> *Het oude gezegde geldt nog steeds: *Goed gebakken en niet verbrand is de bakker naar zijn tand. (Dit wil zeggen, fijn brood)*