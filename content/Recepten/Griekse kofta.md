---
tags:
  - grieks
  - hoofdgerecht
created: 2017-01-05T21:14:30+00:00
author: Arjan van Griekipedia
url: https://www.griekipedia.nl/recepten/griekse-gehaktballetjes-tomatensaus-soutzoukakia-recept/
---
Bereidingstijd: 120 minuten

Recept voor: 4 personen

![[Recepten/Afbeeldingen/Griekse-gehaktballetjes-in-tomatensaus-maken/Griekse-gehaktballetjes-in-tomatensaus-maken.jpg|500]]

### Ingredienten

**Voor de Griekse gehaktballetjes**

- 500 gram rundergehakt
- 2 sneetjes witbrood
- 1 scheut witte wijn om het brood in te weken
- 1 ui tot puree geraspt
- 2 teentjes knoflook
- 1 ei geklopt
- 2 theelepels fijngehakte verse peterselie
- 1 theelepel oregano
- 1 theelepel fijngemalen komijn
- 1 theelepel zout
- 1 snuf peper
- Wat bloem om de gehaktrolletjes mee te bestuiven

**Voor de tomatensaus**

- 2 blikken tomatenblokjes of passata (tomatenblokjes kun je evt. nog door een zeef drukken voor een gladdere saus)
- 1 ui goed fijngesnipperd
- 3 teentjes teentjes knoflook
- 50 ml witte wijn
- 2 laurierblaadjes
- 1 theelepel theelepel kaneel
- 1 theelepel theelepel fijngemalen komijn
- Peper en zout naar smaak
- Olijfolie

### Instructies

**Voorbereiding**

1. Haal de korsten van de sneetjes brood. Week de sneetjes brood in een flinke scheut witte wijn en laat even intrekken.
2. Doe het brood (beetje uitknijpen zodat het niet té nat is) en de andere ingrediënten voor de gehaktballetjes bij het gehakt en meng dit goed.
3. Laat het gehaktmengsel minimaal een uur in de koelkast staan zodat alle smaken goed kunnen intrekken.
4. Wil je zeker weten of het gemengde gehakt goed op smaak is en niet te zout is? Neem dan een heel klein stukje gehakt, zo groot als een pepernoot, en bak dit in een pan. Proef of de smaken goed zijn, eventueel kun je dan nog extra zout toevoegen aan het gehaktmengsel.
5. Open de twee blikken met tomatenblokjes en doe de inhoud in een zeef, met daaronder een grote kom. Druk de tomaten zachtjes door de zeef met een houten pollepel of de bolle kant van een soeplepel. Ga net zo lang de zeef door totdat alleen de pitjes zijn achtergebleven (en wellicht wat tomatenvelletjes). Als het goed is heb je zo een mooie basis voor de tomatensaus. Zet dit apart voor later gebruik.

**Aan de slag!**
1. Verdeel het gehakt in gelijke bolletjes. Uit 500 gram gehakt haal je ongeveer 12 rolletjes. Maak van elk bolletje gehakt een mooi ovaal rolletje.
2. Bestuif de rolletjes met wat bloem zodat alles goed bedekt is. Schud de overtollige bloem er zachtjes af.
3. Verhit wat olijfolie in een pan (liefst een hapjespan waar genoeg ruimte is voor de rolletjes én de saus straks) en braad de gehaktrolletjes rondom bruin aan. Er mag een mooi korstje omheen komen. De gehaktballetjes hoeven niet door-en-door te garen, dus je kunt ze uit de pan halen als ze rondom mooi gebruind zijn. Leg apart.
4. Neem de pan even af met een keukenrol zodat je in dezelfde pan de tomatensaus kunt gaan maken. Verhit wederom weer een mooie scheut olijfolie en laat dit op temperatuur komen.
5. Voeg de fijngesnipperde ui en de laurierblaadjes toe en laat de uiensnippers zacht en glazig worden.
6. Nu kun je de tomatensaus, de kruiden, de wijn en wat peper en zout toevoegen. Pers tot slot de teentjes knoflook uit boven de saus. Breng dit aan de kook en laat dit vervolgens 30 minuten lang zachtjes pruttelen. Vaak doe ik een deksel half op de pan zodat vocht kan ontsnappen maar je niet overal tomatenspetters krijgt.
7. Als het half uurtje voorbij is proef je even met een theelepel of de saus goed op smaak is. Voeg anders nog wat zout toe, maar niet teveel omdat de saus nog wat indikt en dus krachtiger wordt qua smaak.
8. Nu voeg je de Griekse gehaktballetjes toe aan de tomatensaus. Deze laat je ongeveer een kwartier meepruttelen in de saus. Verwijder dan de laurierblaadjes en proef nogmaals of de saus goed op smaak is. Ook kun je voor de zekerheid de garing van een gehaktballetje controleren.
9. Serveer het gerecht direct met rijst of frites en een [[Griekse salade]] en eventueel [[Tzatziki]].

-----

## Aantekeningen

